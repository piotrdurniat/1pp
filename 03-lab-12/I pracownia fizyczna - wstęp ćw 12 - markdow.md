# Uniwersytet Wrocławski, Instytut Fizyki Doświadczalnej, I Pracownia  

## Ćwiczenie nr 12  

### LABORATORYJNY EKSPERYMENT SYMULUJĄCY POWSTAWANIE KRATERÓW NA PLANETACH I KSIĘŻYCACH, WSKUTEK UDERZEŃ METEORYTÓW  

## I. WSTĘP  

Na wszystkich planetach i księżycach układu słonecznego (z wyjątkiem Jowisza, który nie posiada twardej powierzchni) stwierdzono obecność kraterów powstałych wskutek uderzeń meteorytów spadających z ogromnymi prędkościami. Tak na przykład krater w Arizonie powstał ok. 20 000 lat temu po uderzeniu meteorytu o masie *Mm* ≈ 3×10⁸ kg, który uderzył w powierzchnię Ziemi z prędkością ok. 12 000 m/s.  

Krater ten ma średnicę ok. 1200 m i aktualną (wskutek erozji) głębokość ponad 200 m.  

Uderzenie to, z punktu widzenia fizyki, jest przykładem prawa zachowania pędu w zderzeniu niesprężystym. Można obliczyć, że skutkiem przekazania pędu przez meteoryt, Ziemia uzyskała dodatkową prędkość po zderzeniu, równą ok. 6×10⁻¹³ m/s, czyli znikomo małą w porównaniu chociażby z prędkością ruchu orbitalnego (*vₒᵣb* ≅ 3×10⁴ m/s).  

## II. OPIS EKSPERYMENTU  

W modelowym ćwiczeniu meteoryt zastępujemy kulkami stalowymi o różnych średnicach (i masach *m*), spadających z różnych wybranych wysokości *h*, do pojemnika wypełnionego suchym piaskiem.  

Energię kinetyczną kulki w momencie uderzenia obliczamy przyjmując, że jest ona równa energii potencjalnej kulki względem poziomu piasku przed spadkiem:  

\[
E_k = mgh
\]  

Po uderzeniu kulki, na powierzchni piasku powstaje krater, którego średnica *D* zależy od energii kinetycznej padającej kulki.  

Zakładamy, że w tym eksperymencie:  

1) Energia kinetyczna kulki zamienia się głównie na energię deformacji pewnej objętości *V* piasku:
   \[
   E_k \propto V
   \]
2) Objętość *V* jest w przybliżeniu proporcjonalna do trzeciej potęgi średnicy *D* krateru:
   \[
   V \propto D^3
   \]
3) Część energii kulki przejmuje w postaci energii potencjalnej materiał wyrzucony spod kulki do góry, co daje zależność:
   \[
   E_k \propto D^4
   \]

Celem ćwiczenia jest sprawdzenie, który z tych wzorów lepiej opisuje wyniki eksperymentu.  

## III. POMIARY  

- Stalowe kulki należy puszczać swobodnie (zwalniać) z uchwytu magnetycznego zamocowanego na statywie do kuwety wypełnionej suchym piaskiem.  
- **Mała kulka** (*m₁ = 4,0g*) spada z wysokości: 0.25 m, 0.5 m, 1 m, 1.5 m i 2 m.  
- **Średnia kulka** (*m₂ = 14,0g*) spada z wysokości: 0.5 m, 1 m, 1.5 m i 2 m.  
- **Duża kulka** (*m₃ = 31,8g*) spada z wysokości: 1.5 m i 2 m.  

Dla każdej wartości wykonujemy **trzy pomiary średnicy krateru** suwmiarką.  

## IV. OPRACOWANIE WYNIKÓW  

Znając masy kulek i wysokość spadku, wyliczamy ich energie potencjalne względem poziomu piasku. Obliczamy wartości średnie średnic kraterów i sporządzamy wykres zależności średnicy krateru od energii kulki.  

Najlepiej przedstawić dane w **układzie podwójnie logarytmicznym**, gdzie zależności potęgowe stają się liniami prostymi. Znając kąt nachylenia prostej, można wyznaczyć współczynnik potęgi w zależnościach:

\[
E_k \propto D^3 \quad \text{lub} \quad E_k \propto D^4
\]

Na tej podstawie ekstrapolujemy uzyskane wyniki, aby oszacować energię meteorytu, który spadł w Arizonie.  

## V. LITERATURA  

1. I. W. Sawieliew, *Kurs Fizyki*, tom 1, PWN Warszawa 1987  

## VI. ZAGADNIENIA DO KOLOKWIUM  

- Spadek swobodny  
- Zasada zachowania energii i pędu  
- Zderzenia sprężyste i niesprężyste  
- Logarytm dziesiętny  
